Deadline 17.01.2021. Rozszerzony do 24.01.2021 (20 pkt/ 21* pkt)

W tym zadaniu wykorzystacie zarówno umiejętności nabyte podczas nauki samych struktur danych jak i programowania równoległego. Zadanie polega na tym, by zaprojektować symulację rozgrywki gry logicznej Kalaha (2 graczy - 1 na 1). Opis gry:
https://pl.wikipedia.org/wiki/Kalaha

a) przeprowadzić symulację gry po obu stronach automatycznie (4pkt)
b) wprowadzić możliwość gry z przeciwnikiem - komputer vs użytkownik. Komputer powinien podejmować logiczne decyzje- patrz wskazówka na końcu. (6pkt)
c) napisać interfejs umożliwiający komunikację dwóch silników gry w Kalaha. Załóżcie pewne standardy i zasady np. mamy 3 aplikacje nazwane: serwer + 2 klientów. Wszystkie mogą działać lokalnie na Waszym komputerze. "Serwer" przyjmuje od klientów polecenia (kolejne numery pul, z których klient chce ruszyć pionki). Klient na podjęcie takiej decyzji ma maksymalnie 30 sekund. Czasu pilnuje "serwer". Serwer pilnuje kolejności ruchów (na przemian). Załóżcie czy klient może wskazać nieprawidłowe pole (np puste) i co wtedy się stanie. Serwer może ignorować niepoprawne wartości i czekać 30 sekund na poprawną (lub rozwiązać to w inny, logiczny sposób). (10pkt)
d) interfejs komunikacji w podstawowej wersji to printowanie w konsoli stanu gry i pobieranie inputów (ruchów) od użytkownika. Dodatkowo można wprowadzić podstawowy interfejs graficzny GUI (*1pkt) - zadanie dodatkowe poza pulą punktów


Wskazówka. Wasz "silnik" gry logicznej powinien podejmować racjonalne decyzje, na podstawie określonego algorytmu. Typowym podejściem w rozwiązywaniu takich problemów jest rozpisywanie drzewa decyzyjnego. W drzewie rozpisujemy kolejne opcje- ruchy, które możemy wykonać. Niech to będzie 0,1,2,3,4,5 symbolizujące kolejne pule, które możemy wybrać na początku. Mamy 6 węzłów symbolizujących to co możemy zrobić, schodząc poziomy niżej musimy rozpisać co może się stać potem - czyli jak my ruszymy się z puli 2 to nasz przeciwnik może ruszyć się z 0,1,2,3,4,5 itd. Proponuję razem z ruchem zapisywanym w węźle drzewa przechowywać również stan punktów, do którego dany ruch was prowadzi (w Kalaha jest to suma pionków w Waszej bazie). Zwróćcie uwagę, że to co chcemy maksymalizować to nie sama suma pionków a różnica pomiędzy Wami a przeciwnikiem (Wasza przewaga). Pionki nazywane są kamieniami, a pule dołkami - można znaleźć różne tłumaczenia w internecie.
